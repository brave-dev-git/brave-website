---
title: "Är NIS2 på väg att bli den nya lägstanivån för cybersäkerhet?"
description: "Även organisationer som inte formellt omfattas av NIS2 kan snart behöva förhålla sig till kraven. Min spaning är att direktivet blir en praktisk marknadsstandard."
date: 2026-01-10
tags: ["NIS2", "cybersäkerhet", "informationssäkerhet", "riskhantering", "resiliens", "ledarskap"]
draft: false
---

Är NIS2 på väg att bli den nya lägstanivån för cybersäkerhet – även för organisationer som inte formellt omfattas av den kommande cybersäkerhetslagen?

## Bakgrund

Under flera år har vi försökt höja lägstanivån för cybersäkerhet i svenska organisationer – inte bara för att skydda enskilda verksamheter, utan för att stärka samhällets motståndskraft.

När det inte skedde tillräckligt mycket på frivillig väg tog EU fram NIS2-direktivet. I Sverige ska det nu genomföras genom en ny cybersäkerhetslag som enligt nuvarande plan börjar gälla den 15 januari 2026.

## NIS2 som praktisk marknadsstandard

Jag tror att NIS2 ganska snart blir en praktisk marknadsstandard därför att:

- branschen redan använder den som kompass för kravställning  
- kunder och upphandlande organisationer skickar kraven vidare i leverantörskedjorna  
- aktörer som ligger tydligt under nivån blir allt svagare partners  

Resultatet? Även organisationer som egentligen inte omfattas direkt av lagen kommer att behöva förhålla sig till kraven.

## Lärdomar från Storbritannien: Cyber Essentials

Vi kan ta Storbritannien och Cyber Essentials som exempel och föregångare – och fundera på hur en liknande utveckling skulle kunna ske kring NIS2.

Cyber Essentials, en statligt stödd certifieringsmodell, beskriver en grundnivå av tekniska säkerhetskontroller.

Idag används den ofta som:

- “minimum baseline” i offentliga upphandlingar  
- underlag för leverantörskrav  
- en praktisk startpunkt för organisationer som vill “göra något konkret” åt sin säkerhet  

Innehållet är förstås annorlunda, men logiken är liknande: en definierad grundnivå blir praktisk marknadsstandard. Jag tror att NIS2 kan få en liknande roll inom EU och Sverige.

## NIS2 – inga konstigheter

Tittar man på vad NIS2 faktiskt kräver är det, enligt min mening, inga konstigheter. Det handlar om att:

- förstå sina risker och arbeta systematiskt  
- ha styrning och uppföljning kring informations- och cybersäkerhet  
- säkra teknik, drift och leverantörer  
- kunna upptäcka, hantera och rapportera incidenter  

För dem som redan jobbat med IT- och informationssäkerhet är det här framför allt ett sätt att strukturera arbetet – och ett stöd i att tydliggöra att förankringen måste komma från ledningen.

För andra blir det mer jobb – men här tycker jag sunt förnuft bör råda. Börja där ni står och kör igång med delar av innehållet om det är för tungt att ta allt samtidigt.

## Min spaning

Jag tror att vi om några år ser tillbaka på 2026 som året då NIS2 etablerades som de facto-standard – och blev den naturliga referenspunkten för “tillräckligt bra” cybersäkerhet i Sverige och EU.

Är jag lite väl hoppfull – eller håller du med?

Hur ser du på NIS2: nödvändigt ont eller en chans att sätta en ny säkerhetsbaslinje i din organisation?
